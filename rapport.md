# Kurdiske Kvinner.<br><span>En mobilfortelling</span>

## Innledning
Vi tok utgangspunkt i en oppgavedefinisjon som kan formuleres slik: _«Lag en presentasjon av et journalistisk verk som bruker teknikker utover hva vi vanligvis ser»_. Etterhvert som vi spisset målgruppen arbeidet vi med en egen, mer snever, problemstilling: _«Hvordan kan vi lage en måte å presentere artikler på, som formidler nyheter for personer som ønsker å være samfunnsengasjerte, men som ikke har mulighet til å bruke lang tid på å oppdatere seg på nyhetsbildet?»_. Dette førte til at vi, etter å ha konsultert faglærere for faget, utviklet ekslusivt for mobilvisning. Med i oppgaven var også et særdeles fokus på prosjektplanlegging. Dette innebar at vi valgte ut og brukte prosjekthåndteringsmetoder som vist av faglærere underveis i prosjektet.


### Beskrivelse
Resultatet av prosjektet var et rammeverk for å vise artikler på mobil, samt et eksempel på dette rammeverket i bruk. Vi brukte det til å presentere et journalistisk verk: Kurdiske Kvinner. Rammeverket kan brukes ved å gi den en liste med stilark, og en liste med innslagssider og tilhørende artikkelsider. Deretter syr den sammen alle sidene og stilarkene for å lage den fullstendige artikkelen, eller artikkelserien.

I vårt tilfelle var dette et journalistisk verk om kurdiske kvinner, deres rolle og kultur. Artikkelserien består av en fortelling om _«Leila»_ i tre deler, en artikkel om kurdiske kvinner og kvinnekultur i kurdistan, og en artikkel om Kurdistan. Artikkelen er tilpasset for mobil, og lar brukeren navigere seg gjennom sidene ved å _«swipe»_.


### Oversikt over oppgaven
I denne rapporten går vi gjennom hvilke metoder vi brukte for prosjektplanlegging, en gjennomgang av produktet, samt refleksjon rundt prosjektet, produktet, og egen læring. Ettersom min rolle i utviklingsfasen av prosjektet var utvikler kommer jeg også til å reflektere rundt tekniske løsningene prosjektet vårt brukte, prosessen som ledet til dem, og alternative tilnærminger til utviklingsfasen som kunne vært aktuelle.


## Litteratur og pensum
I ulike deler av prosjektet brukte vi ulik litteratur og deler av pensum. I begynnelsen bruke vi en del metoder fra *Prosjekthåndboka 3.0* (Aakre og Scharning 2016) hovedsaklig for å sørge for en god og hensiktsmessig prosess. Senere, og ettersom kurset gikk parallelt med Interaction Design-faget, brukte vi *Interaction design: beyond human-computer interaction* (Rogers, Sharp, Preece 2011). Denne boken inneholdt også nyttige overblikk og konkrete tips til god prosess spesifikt til interaksjonsdesign. Jeg fant også at *About Face* (Cooper, Reimann, Cronin, Noessel 2014) var til hjelp da boken gir et softwareutviklingsperspektiv til interaksjonsdesign.

Senere i prosessen, når vi begynte å bygge high-fidelity digitalprototypen, kom disse bøkene til nytte: *Fargenes verden* (Valberg 2009), *Typografi og skrift* (Rannem 2005), og *Graphic Design School* (Dabner, Stewart, Vickress 2017). Fargenes verden og Typografi og skrift dekket sine områder grundig, mens Graphic Design School bygget videre på de to andre til å gi en mer helhetlig forståelse av godt designhåndtverk. For min del bygget disse bøkene på kunnskapen fra *Mediedesign 3.5* (Erichsen mfl. 2009), som hadde en overordnet gjennomgang av blant annet ulike designdisipliner og -prinsipper. I tillegg kom forriges semesters gjennomgang av medievaner og mediebruk til nytte når vi vurderte hvilke enheter vi skulle støtte.


## Metode - Faser og roller i prosjektet
Denne delen går gjennom de ulike fasene i prosjektet og hvilke spørsmål de hadde som mål å svare på. Her nevnes også hvilke metoder som brukes, og hva som var hensikten med bruken.

### Prosjektplanlegging
I denne fasen forsøkte vi å finne svar på spørsmål som _«Hvordan er gruppen vår, hva er våre styrker og svakheter? (SWOT)»_, _«Hva er utstrekningen til prosjektet vårt? (scope, brief)_, _»Hvordan skal prosjektarbeidet gjennomføres? (prosjektplan)"_. Vi satt av en del tid til dette i begynnelsen av prosjektet da det kunne være med på å unngå mistforståelser, feil utforming og avgrensning av prosjektet (Aakre og Scharning 2016: 108). Tidlig i prosjektet kom vi frem til at vi hadde gode forutsetninger for å leve opp til relativt høye ambisjoner. Gruppen vår hadde høy kompetanse i relevante fagområder, så vi så bredt på mulighetene vi hadde. I denne fasen var rollefordelingen løs. Vi hadde en prosjektleder, men hele gruppen hadde innspill vi tok med videre.

### Idémyldring og utforsking
Denne fasen handlet om å svare på spørsmålet _«Hvem skal vi designe for?»_, _«Hva er problemstillingen vår?»_, og _«Hvilke løsninger passer problemstilligen og målgruppen?»_. Som med prosjektplanleggingsfasen brukte vi tid på avklaring og konkretisering av oppgaven før vi begynte å tenke på mulige løsninger. For å svare på disse spørsmålene brukte vi flere metoder. Etter å ha etablert en tentativ målgruppe utførte vi noen «5-på-gaten»-type intervjuer der vi spurte om hva de syntes om nyhetsartikler på nett. Innsiktene fra denne prosessen informerte de neste øktene der vi brukte metoder som «hvordan kan vi ... ?»-brainstorming, scenarioer, og papirprototyping. Igjen var rollefordelingen løs. Alle bidro med innspill, men gruppeleder hadde et spesielt ansvar for å kommunisere med journaliststudentene vi samarbeidet med.

### Prototyping og testing
I denne delen av prosjektet spurte vi: _«Hvilke styrker og svakheter har løsningene våre?»_. Mye av tiden i denne fasen gikk på utvikling og evaulering av en high-fidelity digital prototype. Rollene i denne fasen var løst sett designer, art direction, og samler. Designerrollen var for å uttegne de ulike sidene i saken, art direction-rollen hadde et fokus på det overordnede og helhetlige utrykket til produktet, samlerrollen var for å sette det hele sammen og gjøre det interaktivt ved hjelp av Adobe XD. Likevel var alle nødvendigvi med på de ulike delene i prosessen. Spesielt siden vi hadde så mye tekst å jobbe med var alle på et tidspunkt designere. I test og evalueringsdelen av denne fasen var vi også fordelt i roller som observatør, notatskriver, og fasilitator (ekstern).

### Utvikling og ferdigstilling
Denne fasen handlet om gjennomføring. Spørsmålene vi vurderte var av typen _«Hvordan kan vi implementere løsningene våre?»_. Her var rollene tydeligere i at jeg inntok rolle som utvikler (JavaScript, systemstruktur) mens resten av gruppen jobbet med design (HTML, CSS). Utviklingen av rammeverket fulgte en løs struktur av feature driven development. Vi hadde på forhånd en oversikt over den generelle oppførselen til systemet. Dette ble delt opp i en liste over features, som ble sortert og utviklet etter viktighet. Rammeverket tok så gradvis form etterhvert som deler av prosjektet ble fullført. Denne tilnærmingen gjorde at etter de essensielle komponentene var ferdig kunne prosjektet utvides i inkrementer ved å legge til flere komponenter. Likevel hadde denne tilnærmingen noen svakheter som diskuteres videre i refleksjonsdelen av denne oppgaven.

## Resultater
Resultatene fra de ulike fasene i prosjektet hang i stor grad sammen med spørsmålene som nevnt i [metode](#Metode - Faser og roller i prosjektet), samt metodene vi brukte. Selv om vi møtte på uforutsette utfordringer i prosessen hadde vi beregnet god nok tid til at vi kunne levere tidsnok.

### Planleggingsfasen
Begynnelsen av denne fasen handlet om å bli kjent med hverandre som prosjektmedarbeidere - dette resulterte i en oversikt over prosjektets styrker og svakheter. Et annet produkt av denne fasen er prosjektplanen. Prosjektplanen var en kartlegging av milepæler, og hvilket arbeid som skulle utføres når. I tillegg tok vi med videre kontekst som ferier og eksamener og innleveringer i andre fag.

![Prosjektplan](https://i.imgur.com/uTf0LbX.jpg)

Vårt scope var på dette stadiet kunne beskrives som en responsiv nettside med noe interaktivitet som gjorde det enklere for brukere å raskt og enkelt sette seg inn i den aktuelle saken. Vi så for oss fasene fremover grovt sett som idemyldring, testing, og ferdigstilling. Oppgavene innen scopet var å finne en god problemformulering, finne løsningsmuligheter, teste, og bygge. Scopet tok også i betrakning at vi hadde gode ressurser i form av kompetanse i gruppen. Vi hadde også ganske god tid, men når vi vurderte den større konteksten (andre fag, helligdager) oppdaget vi at selve produksjonsfasen (som varte fem uker) i realiteten var begrenset til tre uker. Ettersom dette semesteret var første gang flere av oss hadde lært om og brukt vevteknologier var vi oppmerksom på at oppgaver kunne ta lenger tid å utføre enn planlagt.

Prosjekthåndboka (Aakre og Scharning 2016: 108) nevner også å ta kostnad i scopets betrakning. Vi opererte med null kroner i busjett men så aldri på det som noen stor begrensning da teknologiene og tjenestene vi tenkte var aktuelle var enten gratis, eller tilgjengelig for oss gjennom andre kanaler. For eksempel brukte vi Adobe Creative Clouds mange verktøy gjennom prosessen. Dette ville normalt vært stor kostnad, men var tilgjengelig for oss gjennom UiBs datalabber på Media City Bergen.


### Emphasizing, Defining, Ideating
Nå som vi hadde gjort oss noen tanker rundt prosjektets omfang og struktur, fortsatte vi prosessen som i Design Thinking faller under kategorien *«Understanding»*. Vi utførte en runde med «5-på-gaten»-type løse intervjuer for å høre hva personer synes om magasinartikler på nett. Overraskende nok fant vi at selv om flere kanskje synes det var stilig med kombinasjon av tekst, bilde, lyd, video og/eller interaktivitet på sidene ga de ikke utrykk for at det var kritisk viktig for dem.

I denne fasen lagde vi en tentativ formulering av en målgruppe. Vi hadde en tanke om at vi skulle lage noe mer enn en «pen artikkel», den skulle ha en funksjon - å nå ut til folk som ellers ikke ville lest slike saker, gjøre det enklere å sette seg inn i komplekse saker, gjøre det å følge med på nyheter til en glede heller enn en slags plikt. Derfor landet vi på en tidlig formulering av målgruppen som denne: *«Folk mellom 15-35 som vil holde seg oppdatert på nyheter, men som ikke har tid til å sette seg grundig inn i nyhetsbildet»*.

#### Defining
Mot slutten av denne fasen begynte vi med idémyldring med metoder som nevnt i [metoder](#Idémyldring og utforsking). Resultatet av dette var en dypere forståelse av problemstillingen, og en haug med forslag til hvordan løse det. Vi endte opp med å kombinere disse idéene og lage en papirprototype for mobil der konseptet var at leseren kunne velge lengden på saken etter hvor lang tid de hadde. Deretter kunne leseren trykke på knapper for å utvide teksten til å gå mer i dybden der de skulle ønske det. Når vi testen denne prototypen fant vi at denne komplekse navigasjonen var forvirrende og vanskelig å skjønne. Derfor foretok vi en *pivot*, forkastet idéen, oggikk tilbake til idémylding. Vi så på måten Snapchat og VG hadde bygget sine nyhetsplattformer på mobil, og bestemte oss for å bruke dette som utgangspunkt.

Dette konseptet var mer enn bare en spesialtilpasset nyhetsartikkel: Det var et rammeverk som ulike saker kunne bruke til å vises på mobil. Vi hadde en ny runde med strukturskisser (wireframes), og lagde en ny papirprototype som fungerte betraktelig bedre i test.

Denne prosessen med idemyldring resulterte også i en revidert målgruppeformulering: *«Personer som ønsker å være samfunnsengasjerte, men som ikke har mulighet til å bruke lang tid på å oppdatere seg på nyhetsbildet.»*. Vi justerte også vårt scope på dette tidspunktet. Opprinnelig tenkte vi å utvikle for både desktop, og håndholdte enheter, mens nå gikk vi bort fra desktop og konsentrerte oss om å heller lage en god opplevelse for håndholdte enheter. Det er flere årsaker til dette, det at flere og flere får nyheter fra mobilen (Ytre-Arne 2017), og bruksmønsteret til målgruppen vår var de viktigste.


### Prototyping og testing
Etter å ha snevret inn de ulike designalternativene til den vi bestemte oss for å gå videre med, begynte vi prosessen med å lage en digital prototype. Den største forskjellen mellom vårt produkt og andre magasin-lignende visninger av saker var navigasjonen. Etter at vi måtte forkaste det tidligere konseptet var vi interessert i å vite om det ville være forvirrende for lesere. Derfor var dette det viktigste aspektet vi ønsket å teste. Likevel er navigasjonen en så grunnleggende egenskap av produktet at det var nødvendig å bygge hele saken for å teste flyten i navigasjonen.

#### Konstruksjon
Vi brukte teksten journaliststudentene ga oss, men vi manglet både bilder og video. Ettersom teksten var tung å lese uten noen bilder, valgte vi å sette inn illustrasjonsbilder der det var passende. Dette var mer i tråd med hvordan vi så for oss det endelige produktet skulle se ut, se det ga oss også en mer virkelighetsnær prototype. Bilde- og illustrasjonsvalgene ga oss også muligheten til å bruke det vi hadde lært om visuell kommunikasjon - komposisjon, bildevalg, farger. Gjennom konstruksjonen av prototypen hadde vi også reglene for god typografi (Rannem 2005) i tankene slik at mengdeteksten fikk en rimelig tekststørrelse og linjeavstand. Resten av de typografiske elementene (overskrifter, sitater, etc.) hadde gjennomtenkte proposjoner slik at teksten hadde god flyt og tekstur med nok kontrast til å skille de ulike elementene og skape et naturlig hierarki.

Arbeidet i denne fasen var hovedsaklig todelt: Overordnet art direction, og de konkrete designløsningene på hver side. Vi brukte Adobe Illustrator for design av hver side, Adobe Photoshop for justeringer (rastergrafikk, fargetoner), og Adobe Experience Design (XD) for å sette det hele sammen. XD hadde to begrensninger gjorde realistisk testing utfordrende: Mangel på støtte for animasjon og fingerbevegelser. En sentral del av navigasjonen var at hver side skulle kunne dras vekk med en fingerbevegelse, og hint for tilgjengelige navigasjonsmuligheter skulle kunne skjules ved at hintene gradvis forsvant etterhvert som leseren ble kjent med navigasjonsmåten.

#### Testing
Når prototypen nærmet seg ferdig begynte vi prosessen å kalle inn testpersoner til prosjektet. Hvert medlem i gruppen fikk i oppgave å finne to personer som kunne bli med på testing og endte opp med syv testpersoner. I tillegg brakte vi inn en ny person som kunne fungere som en fasilitator uten å ha spilt en direkte rolle i utviklingen av prototypen. Vi satte opp et kontrollert miljø som Rogers, Sharp, og Preece (2011) beskriver *«usability testing»*. Deretter gikk observatørene (vår gruppe) i et adskilt rom, mens fasilitatoren tok testpersonene gjennom prototypen.

Vi fant at det stemte ikke at det var lett å gå seg vill i saken. Flere kom også med positive tilbakemeldinger til designet, spesielt bruk av bilder, grafikk, og variasjon i saken. Likevel dukket det opp noen utfordringer med prototypen vi kunne utbedre til neste gang: Én testperson synes leselighet på overskriftene med en rød effekt bak var dårlig. En annen, mer komplisert utfordring var at flere ikke umiddelbart skjønte at man kunne også navigere tilbake. Vi hadde altså ikke hintet nok til at det var mulig å klikke seg tilbake. Flere testpersoner forsøkte også å bruke fingerbevegelser til å navigere, altså å *swipe*. Adobe XDs begrensing her gjorde at flere testpersoner gjorde *«feil»*, selv om denne formen for navigasjon var tenkt å være tilgjengelig i det endelige produktet. Flere hadde også utfordringer med å navigere en tidslinje som var med i saken på dette tidspunktet.

### Utvikling og ferdigstilling
Den siste fasen i prosjektet var den faktiske byggingen av produktet. Min rolle i denne fasen av prosjektet var å utvikle den tekniske løsningen som drev navigasjonen.

#### Utforsking
Vårt arbeid i denne fasen begynte med å utforske hvilke løsninger som kunne være mest hensiktsmessig. Finnes det teknologier, rammeverk, eller systemer som lar oss oppnå denne typen for navigasjon på en enkel måte? Vi fant at det eksisterte flere rammeverk som var bygget for å ha en modul på siden som kunne swipes horisontalt. Flere av disse var likevel hovedsaklig bygget med slideshows i tankene, og støttet derfor ikke flerdimensjonal navigasjon. De var heller ikke spesielt godt egnet som den primære formen for navigasjon på grunn av begrensninger i rammeverket (som f.eks å ikke støtte HTML). Vi bestemte oss derfor for å bygge navigasjonen fra grunn av.

Rammeverk bygget for å gjøre utvikling av «single-page applications» ble vurdert (som `Vue.js`, `AngularJS`, og `React`). Vi konkluderte derimot at det ville ta for lang tid å lære disse rammeverkene til at gevinsten ville være verdt det. Ideelt skulle likevel vårt navigasjonsprosjekt vært laget som en modul i f.eks. AngularJS slik at den kunne enklere tilpasses andre artikkelserier, skaleres opp, og plugges inn i eksisterende sider. Kompabilitet og skalerbarhet var likevel aspekter som havnet utenfor vårt scope, så vi valgte å se bort i fra denne problemstillingen.

Siden utgangspunktet var å bygge systemet selv, og siden jeg hadde rollen som utvikler begynte jeg å lete etter mindre utvidelsespakker som kunne gjøre prosessen enklere. Jeg oppdaget [utvidelsesbiblioteket anime.js](http://animejs.com/). Dette lille _(14.4kB)_ biblioteket kunne håndtere det meste av animasjon for oss. Dette veldig greit da anime.js kunne ta seg av nettleserkompbabilitet mens jeg brukte tid på problemer spesifikt for vårt prosjekt.

Google (Gaunt 2018) hadde også noen tips når det kom til nøyaktig hvordan det å trykke og dra burde håndteres. Det introduserte likevel et lag med kompleksitet da de anbefalte å implementere to løsninger: en for nettlesere som støttet `window.PointerEvent`, og en for de som ikke gjorde det. De anbefalte også å bruke `requestAnimationFrame()` for å kjøre HTML-paints oftere slik at siden responderte raskere.

#### Utvikling
Min rolle var å bygge selve navigasjonssystemet, de andre i gruppen tok seg av å bygge .html-sider og .css-stilark. Jeg delte opp arbeidet i mindre delmål:

1.  Paneler som kan dras. Bør fungere på alle mobilplatformer.
2.  Navigasjon mellom tittelsidene
3.  Navigasjon til artikkeleinnsiden
4.  Automatisk visning av piler
5.  Trykkbare piler
6.  Tidslinje

De tre første punktene bød på de største utfordingene, bruken av `setPointerCapture` og `document.onmousedown` gjorde at nettleserenes innebygde scroll-håndtering ble overstyrt. Dette gjorde at jeg måtte implementere egen scroll-håndtering som i tur hadde konsekvenser jeg vil komme tilbake til i diskusjonsdelen av denne rapporten. Ettersom disse stegene viste seg å være mer utfordrende enn forventet bestemte vi oss for å droppe tidslinjen og heller dedikere tiden til å lage en solid navigasjonsløsning. Denne justeringen var mulig fordi systemet var brutt ned i mindre komponenter. Ettersom ingen andre komponenter var avhengig av tidslinjeimplementering kunne vi droppe den enkelt.

Når navigasjonssystemet var på plass og utformingen av hver undeside var ferdig kunne vi sette dem sammen. Vi løste stilarkkonflikter og definerte strukturen i `article.json`. Så leverte vi produktet.

## Diskusjon og refleksjon
På tross av uventede utfordringer og muligens litt høye ambisjoner er jeg svært fornøyd med både prosessen, produktet, eget arbeid og læring.

### Prosjekt og prosjektplanlegging
Prosjektet ble gjennomført omtrent som planlagt og som forventet. Vi traff i utgangspunktet godt på tidsberegningen vår, og selv når vi måtte kjøre flere runder av samme prosess, eller gå tilbake noen steg var vi fortsatt innenfor tidsbudsjettet vårt. Jeg tenker denne smidigheten kommer av en realistisk tidsberegning. Produktet som kom ut av denne prosessen er ikke perfekt. Det har noen betydelige mangler, og vi har måtte justere ned omfanget av prosjektet slik at kjernen i det vi leverte var av god nok kvalitet. Likevel er jeg fornøyd med at vi kom oss gjennom et ganske stort og relativt ambisiøst prosjekt.

### Om tilgjengelighet og universell utforming
Vårt navigasjonssystem er markant annerledes enn vanlige nettsider. Dette gjør at tilgjengelighet for skjermlesere er en utfordring fordi nettlesere vet nødvendigvis ikke hvordan de skal lese siden. Spesielt tre faktorer spiller inn på dette: Asynkron nedlasting og de ulike navigasjonsmulighetene gjør at kronologien i markupen ikke nødvendigvis stemmer med strukturen på teksten. For det andre er navigasjonen avhengig av visuelle hint for å orientere seg. For det tredje navigasjonen primert tiltenkt fingerbevegelser.

Disse utfordringene er mulig å løse, men ville etter det jeg erfarer krevd en betydelig utviklingsperiode. Derfor har vi valgt å prioritere den grunnleggende funksjonaliteten i denne omgang. Dersom dette prosjektet skulle gjennom flere iterasjoner ville jeg likevel prioritert dette høyt ettersom det er både viktig og gjennomførbart.

Selve utviklingsprosessen burde kanskje fulgt en annen paradigme. Selv om prosjektet lot seg dele opp i mindre *features* som kunne utvikles individuelt hadde antakeligvis en Test-Driven-Development-prosess vært mer hensiktsmessig da det ville bidratt til tydeliggjøring av funksjoners ansvarsområder, og gjort at prosjektet i større grad ville dokumentert seg selv. Det siste poenget er spesielt viktig dersom vi tar i betrakning at et slikt prosjekt kan videreutvikles fremover, potensielt av nye utviklere. Som nevnt ville også det å bygge prosjektet som en modul kompatibel med andre mye brukte rammeverk gjøre vår løsning mer fleksibel og enklere å implementere i eksisterende nettsider. En årsak til at jeg ikke brukte dette er at det ville krevd å bli kjent med nye rammeverk (`Node.js` kombinert med f.eks. `Mocha`, `Jasmine`, eller `Jest`). I denne delen av prosessen ville dette tatt for lang tid til at det hadde vært hensiktsmessig.


### Om egen læring
Jeg har allerede utdanning innen, og erfaring fra, grafisk design, typografi, og layout. Likevel er denne erfaringen hovedsaklig med trykk. Dette prosjektet har gjort meg mer vant med å jobbe med typografi og layout for skjerm. Spesielt kan design for skjerm være en utfordring i at vi kan ikke si hvilket format designet skal vises i. Dette gjør at vi er nødt til å designe dynamisk, både med tanke på typografi, men også overordnet layout. Der designere som produserer trykksaker kan utnytte det statiske formatet til å dele tekst opp i kolonner må webdesigneren ta i betrakning at siden skal fungere både på mobil, tablet, desktop, og alle andre enheter den kan vises på. Selv om vi endte opp med en løsning ekslusiv for mobil har prosessen og arbeidet som ledet opp til det endelige produktet gjort meg mer bevisst på disse problemstillingene.

I prosjektarbeid er jeg nå mer vant til å tenke smidig og iterativt. Tidligere ville jeg antakeligvis møtt nye prosjekter med å hoppe rett til løsning og utførelse. Nå tenker jeg det er naturlig å ha en betydelig planleggingsfase før selv idémyldring skal finne sted. Spesielt merket jeg hvordan vi sparte tid senere i prosessen ved å ha brukt ekstra tid på avklaring, konkretisering, og testing tidligere i prosjektet.

Innen programmering har jeg lært mye om nettleserkompbabilitet, utviklingsprosesser, ulike rammeverk, og best-practices. Spesielt å tenke utviklingsprosjekt på en måte som gjør at den kan utvikles stegvis og modulært. Som nevnt oppdaget jeg underveis rammeverk og paradigmer som TDD og BDD, som kunne vært nyttig dersom utviklingsprosessen var organisert slik fra starten.

## Referanser
- Aakre, J.D. og Scharning, H.S. (2016). *Prosjekthåndboka 3.0*. Oslo: Universitetsforlaget AS.
- Gaunt, M. (2018) Add Touch to Your Site. *Google Developers* [Internett], 3. januar, Tilgjengelig fra: <https://developers.google.com/web/fundamentals/design-and-ux/input/touch/> [Lest 17. juni 2018].
- Ytre-Arne, B., m.fl. (2017). *Mediebruk og offentlig tilknytning*. Bergen: Universitetet i Bergen: <https://www.uib.no/sites/w3.uib.no/files/attachments/mecin_delrapport_7_juni_2017.pdf> [Lest 17. juni 2018].
- Sharp, H., Rogers, Y., Preece, J. (2011). *Interaction design: beyond human-computer interaction*. Chichester, Wiley.
- Dabner, D., Stewart, S., Vickress, A. (2017) *Graphic Design School*. Hoboken, New Jersey: John Wiley & Sons Inc.
- Cooper, A., Reimann, R., Cronin, D,. Noessel, C. (2014). *About Face*. Indianapolis, Indiana; John Wiley & Sons Inc.
- Rannem, Ø. (2005). *Typografi og skrift*. Oslo: Abstrakt forlag AS.
- Valberg, A. (2009) *Fargenes verden*. Bergen: Fagbokforlaget.
